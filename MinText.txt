Östervångskolan Historia

Byggnadsstadgan 1874
1874 fick Sverige en för hela riket gällande byggnadsstadga, eller som den officiellt kallades, 1874 års byggnadsstadga för rikets städer, den första i sitt slag och med smärre tillägg och förändringar giltig fram till 1947 De många stadsbränderna, befolkningsökningen i samband med industrialismens genombrott och som en följd därav hårdare exploatering av stadskärnorna hade med nödvändighet lett fram till denna.
Mannen, som skulle ansvara for att byggnadsstadgans krav efterlevdes i Lund, var stadens nyutnämnde stadsingenjör och stadsarkitekt, August Bernhard Jakobsson. Med stadgan följde nämligen kravet på en sådan befattningshavare, liksom en byggnadsnämnd. Längre än någon av sina efterträdare kom Jakobsson att upprätthålla denna tjänst, närmare bestämt i 40 år, mellan 1876 och 1916. Lunds bevarandeprogram
Lund under 1800-talet
1800-talet var ett händelserikt århundrade, och mycket hände under det seklet som påverkade människors sätt att leva. Många flyttade in till städer från landet i takt med industrialiseringens framfart, vilket ledde till att nya behov och idéer skapades för vad staden skulle innehålla. Borgerligheten var en trendsättande grupp för samhällsbyggandet och många typer av helt nya institutionsbyggnader uppfördes, såsom universitet, sjukhus, läroverk och järnvägsstationer som gärna skulle omges av en vacker och bildande parkmiljö.
Lund och lundabygden upplevde liksom merparten av övriga Sverige ett ekonomiskt uppsving under 1800-talets mitt och senare hälft, vilket baserades dels på skilda industrietableringar och dels på en intensifierad uppodlingsverksamhet inom jordbruket. De centrala medeltida kvarteren var stora och glest bebyggda och klarade en förtätning av stadskärnan för att skapa bostäder för den växande befolkningsmängden.
Under 1800-talet utvecklades även universitetet jämte sjukvårdsinstitutionerna. Samtliga dessa faktorer har påverkat bebyggelsen och Lund i staden finns olika arkitekturstilar representerade tex en av C G Brunius inspirerad medeltidsromantik. 
Norr om den gamla stadsvallen, nedrivning av vallen påbörjades under 1800-talets förra del, är Biskopshuset och Universitetsbiblioteket belägna. (länsstyrelsen Skåne)
i Lund utvecklades många lärdomsmiljöer, vilket fördjupade bilden av en utmärkande lärdomsstad, medan många andra städer präglades starkare av exempelvis industri och handel. Expansionen har gett Lund ett speciellt utseende och en särpräglad karaktär som lärdomsstad.
Under slutet av 1800-talet började Lund växa utanför den medeltida stadskärnan. Ett flertal områden med skiftande karaktär och funktion anlades, stora institutioner, som på grund av bristen på mark i stadskärnan, anlades utanför vallarna. Intill Östra kyrkogården, öster om Östra Vallgatan anlades Botaniska trädgården 1862-1867. Därefter skedde ytterligare markupplåtelser då lasarettet och universitetet bereddes plats för utbyggnad. H Zettervall ritade Universitetsbyggnaden och byggnader såsom Gamla Kirurgen på lasarettsområdet. I den så kallade Professorsstaden ligger ytterligare institutionsbyggnader samt villakvarter med arkitektritade villor omgivna av större trädgårdar, Galgevångens lotter bebyggdes i mitten av 1800-talet. Därefter avstyckades markerna och bebyggdes ytterligare, liksom i områdena Lilla Råby, Jutahusen, Kobjer och Sliparebacken. Dövstumskolan uppfördes i omgångar 1869-1924.. (Länsstyrelsen Skåne)
1800-talet var ett betydelsefullt sekel, inte bara för Lund utan också hela Sverige och Europa, då länder började utvecklas genom den industriella revolutionen som först spridits från Englands arbetarstäder (Svedberg, 1988, s. 84-85). Den genomsyrande anda som präglade hela Europa under 1800-talet var ”framtidstro och nostalgi”, från politik till kultur och arkitektur (Gerner, 2012, s. 33). Framtidstron kom från upplysningens idéer, utvecklingen av naturvetenskapen och de tekniska innovationer som låg bakom industrialiseringen och förde den framåt (Gerner, 2012, s. 33). Det ansågs samtidigt nödvändigt att blicka tillbaka i historien för att påminnas om de förändringar som hade skett: ”för att kunna bedöma vart man var på väg var det viktigt att ha en uppfattning om varifrån man kom” (Stråth, 2012, s. 25). Det nostalgiska användes också för att förena nationen som grupp, genom att söka efter landets själ (Stråth, 2012, s. 645). I Sverige skedde sökandet bland annat genom att vurma för exempelvis den fornnordiska tiden, naturen och allmogen.

1800-tals parken
Landskapsarkitekturen under 1800-talet var, liksom byggnadsarkitekturen, eklektisk och historiserande. Exempel på förgångna perioder som åter togs i uttryck inom både trädgårdskonst och arkitektur under 1800-talet var renässansen, barocken och den engelska parken. De olika trenderna under 1800-talet kunde spridas snabbare än tidigare på grund av att människor lättare kunde resa mellan länder med järnvägens utveckling, genom slagkraftiga böcker och tidskrifter samt på grund av att utbudet av trädgårdsmästarutbildningar ökade, däribland startades en på Alnarp under 1870- talet (Nolin, 2000a, s. 245). I och med den snabba spridningen skedde därför också utvecklingen av park- och trädgårdsmiljöer snabbt. Parallellt med de historiserande dragen märktes samtidigt helt nya trender i att plantera och använda växtmaterial än tidigare, på grund av att det blev möjligt att importera och driva fram växter i större utsträckning (Klintborg-Ahlklo, 2000, s. 129). Nya växter spreds till Europa och Sverige från både Afrika, Asien och Amerika och hade ofta avvikande utseende än de som tidigare använts (Nolin, 2000a, s. 247).
Platserna förenades i att de uppvisade en blandning av historiserande, nostalgiska karaktärer grundade i naturlika drag och mjuka linjer från den engelska parken samt formella, ofta symmetriska, drag som lånades från renässansens och barockens trädgårdar. De hade därmed stora likheter med idealen för offentliga parker under andra hälften av 1800-talet. De inhemska arterna satte en traditionell prägel på platserna, samtidigt som det exotiska växtmaterialet var en ny företeelse i stadens parkrum, och bidrog till att ge platserna helt nya, moderna uttryck än tidigare. 
Samma trend kunde ses i andra samtida trädgårdar och offentliga parker, och förekom alltså inte bara i parker som hörde till de nya samhällsinstitutionerna. Samspelet mellan institutionsbyggnaderna och parkerna var starkt. Genom att parkens formella drag kopplades till byggnaden skapades en samhörighet, exempelvis en rak allé som leddes genom parken upp till en markerad huvudentré, eller symmetriskt ordnade gångar. byggnadernas och parkernas historiserande prägel bidrog också till ett starkt samspel. 
Den samlade karaktär som institutionerna och parkerna bildade tillsammans återfanns i exempelvis slotts- och godsmiljöer. Trots att 1800-talets borgerlighet var en ny samhällsklass som ville skapa sin egen identitet och hade nya idéer om samhällsutvecklingen, märks här att man sökte sig bakåt i tiden genom att knyta an till adelns traditioner, återigen till det välbeprövade förgångna, för att utveckla samhället och blicka framåt i tiden. Trots att de representativa parkerna hade många likheter med andra samtida offentliga parker, blev de unika i sitt sätt att tillsammans med institutionsbyggnaderna förstärka stadens bildningsidentitet och status såväl som uttrycka ordning och självbildning under det utvecklande, expanderande 1800-talet.
Den kännetecknas av ett blandat symmetriskt och organiskt formspråk och spreds av den svenska trädgårdsmästaren Daniel Müller och hans bok Trädgårdsskötsel från 1848 (Nolin, 1999, s. 92-93). Symmetrin inspirerades bland annat av renässansen, som utvecklades i Italien. Renässansens formspråk präglades av symmetri och harmoni bland annat genom matematiska regler och geometriska uppdelningar av utemiljöer (Hobhouse, 2004, s. 120-121). 
Den engelska parkens formspråk var det motsatta, nämligen en reaktion mot den formella och matematiska uppbyggnaden av parker och trädgårdar. Müller spred också idéer om denna karaktär som var mer naturlik och oregelbundet uppbyggd. Han ansåg att en park i den tyska stilen var bättre lämpad för trädgårdar som kunde överskådas och hade regelbunden form till ytan (Nolin, 1999, s. 93). 
Offentliga parkmiljöer, såsom stadsparker, var i regel inte anlagda enligt tyska stilen utan hade övervägande drag från den naturlika engelska parken, vilket kan ses på stadskartan från 1878 (Nolin, 1999, s. 88). Däremot var de parkerna ändå avvikande från den ursprungliga engelska parkkaraktären eftersom de ofta blev mindre till ytan och kunde innehålla vissa formella inslag (Nolin, 1999, s. 88). Müllers blandstilar fick stor spridning, inte minst för att hans bok användes för att utbilda samtidens trädgårdsmästare (Nolin, 2000a, s. 245).

Galgevången
Galle Wongen nämns för första gången 1672, och 1704 hade namnet fått formen Galgevången. På 1763 års karta stavas namnet med j och den stavningen förekommer sedan sporadiskt fram till 1800-talets mitt för att därefter bli den dominerande. Förmodligen var det associationen till ordet galge som man ville undvika. Någon galge lär aldrig har funnits på Galgevången. Troligare är Espmans uppgift från 1784 att området fått sitt namn efter en man vid namn Tyfve Galle "som i förra tider varit egare af den mästa jorden derstädes".
Den äldsta avbildningen av Galgevången har vi i 1704 års karta. I norr begränsades området av en markväg mot Östra Torn, nuvarande Tunavägen, och i väster av en annan markväg, nuvarande Olshögsvägen. I öster gränsade vången till Östra Torns marker och Vipelyckan, medan ett stråk av fäladsmark utmed Dalbyvägen begränsade den i söder. En väg längs om rådets mittaxel motsvaras idag av Östervångsvägen. Förutom ett par stråk längs med de bäckar som genomkorsade området var huvuddelen av marken uppodlad. 
I Galgevången ingick också Spetelövslyckan, det område som under medeltiden varit upplåtet åt ett hospital för spetälska. Galgevången var uppdelat i 36 lotter som 1704 hade 26 olika ägare. Något större samlat markinnehav fanns inte, utan de som innehade fler lotter hade dem utspridda. Markägarna var sammanslutna i ett vångalag och i en ännu bevarad skråordning meddelas det att vångabröderna den 16 oktober 1760 varit församlade för att "å nyo förfärdiga och stadfästa det Skrå, som Anno 1676 den 21 Aprilis af då warande samtelige Wånge-Bröder" antagits för att "ej någon Oordning, twist, oenighet uppkomma må".
I skråordningen regleras framförallt lottägarnas skyldighet att svara för det gemensamma stängslet kring Galgevången, och inom vilka delar av året som man fick hålla betesdjur på området. Brott mot skråordningen bestraffades med böter som erlades i öl eller pengar. Nytillkomna markägare skulle också erlägga ingångsöl. Om någon vid vångabrödernas gemensamma samling "då Fri Öhl är upplagt" skulle "förordsaka Klander eller träta, dela Örfilar eller skjällord" skulle han strax lägga upp "så mycket Öhl som úti samma samling på stolen låg." Skråordningen fastställdes av magistraten "med det enda anmärkning, at som wites-böterne äro útsatta i Öhl så bör detta, såsom ledande til ett oskickeligt uppförande, så ändras, at Böterne förwandlas uti Penningar, hwaraf Jorde-Bröderne efter behag lemnar någon del til Stadens fattiga".
Under 1800-talet köptes lotterna norr om Östervångsvägen upp av ägarna till Olshög och Tuna och införlivades med deras egendomar. Förutom den södra delen av Galgevången tas här även upp det stråk av stadens fäladsmark som var beläget mellan Galgevången och Dalbyvägen. Ända in på 1900-talet var lotterna söder om Östervångsvägen uppdelade på skilda ägare. Lotterna bebyggdes efterhand som ägarna av olika skäl, ofta i samband med arvsskiften, upphörde att bruka jorden. Detta gör att området idag sönderfaller i flera olika delområden, motsvarande de gamla lotterna, med olika bebyggelsetyper. Det är lätt att återfinna strukturerna i 1704 års karta på en modern karta. Troligen avspeglar kartan 1704 betydligt äldre förhållanden, vilket skulle medföra att det är ett medeltida landskap som är skönjbart i dagens stadsbild.
Området bebyggs
Vid mitten av 1800-talet började en del av brukarna bebygga sina lotter. Först var mjölnaren Mårten Olsson som på 1840-talet uppförde gård och väderkvarn på lott nr 7 som därefter kom att kallas Skönadal, nu bl a motsvarande kv Gleerup vid Tornavägen.
Lotten nr 3 hade 1862 köpts av timmermansgesäll Ola Nilsson som därefter, vid nuvarande Celsiusgatan, uppförde ett hus som förutom en bostad inrymde en ekonomidel. När Kongl. Domänstyrelsen 1891 sålde Spetelövslyckan köptes den av en lantbrukare som där uppförde en trelängad gård. Kring sekelskiftet började odlingen på flera av lotterna mera ta karaktären av handelsträdgårdar. I hörnet av Celsiusgatan och Linnégatan uppförde trädgårdsmästare Olof Olsson Lind i början av 1900-talet ett påkostat bostadshus och resten av lotten fylldes så småningom med växthus. Då hade det redan sedan länge funnits ett annat trädgårdsmästeri, senare kallat det Lindqvistska, på en separat liten lycka nere vid Dalbyvägen i nuvarande kv Dövstumskolan.
Den första renodlade bostadsbebyggelsen inom Galgevången tillkom 1902, vid den markväg som senare kom att bli Östervångsvägen, då klädmäklare Johan Sandberg lät stycka av två små tomter. På tomterna uppförde två arbetare var sitt identiskt litet hyreshus. Resten av lotten styckades upp på tre tomter som såldes 1906-08. Den ena tomten (kv Stobæus 3 m fl) köptes av en lantbrukare som uppförde ett boningshus, med utpräglad agrar karaktär, och en större ekonomibyggnad. På de bägge andra tomterna byggdes renodlade bostadshus. När Östervångsvägen väl börjat bebyggas så följde ägarna till grannlotterna efter. I kv Linné avstyckades på 1910-talet ett antal byggnadstomter och även ägaren till Olshögsegendomen lät lägga ut ett antal tomter norr om Östervångsvägen. Den äldre bebyggelsen längs Östervångsvägen är i huvudsak av en något "enklare" karaktär, och det syns väl att den är uppförd utanför stadsplanelagt område där byggnadsstadgans krav inte gällde. Trots att det finns stora variationer mellan de olika byggnaderna har bebyggelsen en enhetlig tidskaraktär och utgör en särpräglad miljö som är väl värd att skydda.
Stadens myndigheter såg med ogillande på den oreglerade bebyggelse som växte upp precis utanför staden. När en ny plan 1917 skulle upprättas för Olshögsområdet så utvidgades den därför att även omfatta de fyra kvarteren i triangeln söder om Östervångsvägen. I stort överensstämmer planen med dagens förhållanden. För att anpassa Pedellgatan till gjorda avstyckningar hade den getts ett knä mittför Polhemsgatans mynning. Pedellgatan var dock tänkt att bli en huvudgata nerifrån Lunds Östra station och rätades därför, trots markägarnas protester, i nästa planförslag från 1923, vilket har medfört att bostadshuset kv Celsius 4 ligger omotiverat långt indraget från gatan. Den långa process som följde innan stadsplanen för Olshög och intilliggande områden kunde antas har skildrats i historiken för Professorsstaden.
På 1920-talet uppfördes det några enstaka villor i de ovan nämnda kvarteren, men från detta decennium är det framförallt en väl sammanhållen rad av röda tegelvillor i kv Dövstumskolan som är värda att uppmärksamma. Tomterna som styckades av från Lindqvists trädgårdsrnästeri bebyggdes 1921-24 och villorna avviker i flera fall genom sina påkostade detaljer från det vid denna tiden sedvanliga villabyggandet.
Öster om Skönadalsbäcken hade staden förvärvat ett par lotter och det stora samlade markinnehavet medförde att man inte behövde ta så stor hänsyn till gamla ägogränser utan i högre grad kunde utforma stadsplanen enligt tidens ideal. Otto Lindblads väg gavs en lite svängd sträckning. Byggnadernas placering på tomterna reglerades noga och samtliga villor i de bägge kvarteren har samma lite sneda placering i förhållande till gatan och byggnadslinjerna tar upp gatans svängning. Större delen av det västra kvarteret och de tre första tomterna i det östra bebyggdes under slutet av 30-talet. Det är en enhetlig bebyggelse präglad av funktionalismen: vitputsade tvåvåningskuber med plana eller flacka tak. I flera fall har man arbetat medvetet med volymerna och en fri fönstersättning där slutna murytor kontrasteras mot större fönsterpartier. Efter 1939 avstannade byggandet i de bägge kvarteren. Ett par av 30-talshusen uppfördes med tegelfasader och ett par andra har tyvärr senare teglats in. När byggandet kom igång under slutet av 40-talet och 50-talet var det teglet som gällde. Även om 50-talshusen har en omisskännlig tidsprägel har man genom att följa den ursprungliga planens intentioner vad gäller volym och placering uppnått en god anpassning. Bebyggelsen längs Otto Lindblads väg utgör idag en helgjuten miljö och flera av såväl de äldre som yngre byggnaderna uppvisar betydande kvalitéer.
Trädgårdsmästeriet norr om Linnégatan, omfattande de södra halvorna av kv Celsius och Polhem, avvecklades under 1940-talet. Marken delades mellan två byggmästare som bebyggde sina respektive områden med enhetliga tvåvåningshus. Ur boendesynpunkt har miljön med de små flerbostadshusen inlagda i grönskande trädgårdar betydande kvalitéer. Av en helt annan karaktär är den i stort sett samtidigt tillkomna Linnéstaden på den forna Spetelövslyckan. Initiativet till områdets bebyggande hade tagits av byggmästare Harry Karlsson och som förebild tjänade Friluftsstaden i Malmö. Det utgör ett tidigt exempel på en grupphusbebyggelse och den medvetna grupperingen av radhuslängorna kontrasterar mot den mera schablonartade utläggningen av tvåvåningslängorna norr om Linnégatan. Linnéstadens arkitekt var Hans Westman som ritat såväl utkastet till stadsplanen som merparten av husen. Bebyggelsens värde ligger också framförallt i den samlade helhetsmiljön. I historiken för kv S:t Jörgen skildras områdets tillkomst mera i detalj.
Dalbyvägen löper genom ett stråk av staden tillhörig fäladsmark. På fäladsmarken upplät staden vid skilda tillfällen tomtmark för olika sociala och allmännyttiga ändamål, till vilka även kolonilotterna får räknas. Detta har medfört att Dalbyvägen har fått en lummig karaktär som präglas av byggnader i park.

Marken i kvarteret utgjorde förr en del av stadens östra fäladsmark och ingick inte i Galgevången, men gränsade till den i såväl norr som öster. I söder avgränsas kvarteret av vägen till Dalby och i väster av en gammal markväg, nuvarande Östervångsvägen. På fäladsmarken, inom det nuvarande kvarteret strax norr om Östervångsskolan, låg enligt 1704 års karta Nattmannens hus. Det hade uppförts 1674 när en ny nattman, Mogens Åstradson, anställdes och bestod av en gammal fyrabinningars korsvirkesbyggnad, med två fönster, som staden hade köpt in och flyttat ut. Till husbygget användes 10 lass lera i vilken man trampade ett halvt lass halm. Till taket åtgick 6½ trave långhalm och 3 lass ryggtorv och till grunden under kakelugnen användes tre lass gråsten. Nattmannen var den person som hade stadens uppdrag att slakta hästar, begrava självdöda djur och utföra andra "orena" sysslor. Att hans hus placerats utanför staden var ingen tillfällighet. Huset finns kvar på en karta 1799 men tycks ha försvunnit strax därefter. Kvarterets sydvästra del, motsvarande det område som nu är bebyggt med villor, upptogs förr av en uppodlad lycka. Den innehades 1704 av rådman Leverentz Kår och kallades därefter för Kårslyckan. Den övertogs av rådman Olof Lilljewalch som 1796 lät uppföra en ladulänga där. Ett bostadshus tycks ha uppförts av hans son år 1800. Området gick senare under namnet Nattmannslyckan innan huset, som ett av de få utanför vallen, upptogs i den löpande numreringen av stadens tomter med nr 423. I ett köpebrev 1832 omtalas den "med stengärd omgifvna Löckan" och trädplanteringar. År 1838 inköptes lyckan och det där belägna huset "med en jernkakelugn och en jerngryta" av trädgårdsmästare Pehr Nilsson, och som handelsträdgård skulle den fungera i över hundra år. Pehr Nilsson uppförde 1861 ett nytt bostadshus innehållande bl a sex boningsrum och två kök. Huset var förhållandevis påkostat med skiffertak och sex dörrar med mässingsbeslag samt två innerdörrar med glas. Ute vid Dalbyvägen, vid gaveln på två befintliga växthus, byggde han 1881 en försäljningslokal i vars parapetmur stod att läsa: "P NILSSONS FRÖ och BLOMSTERHANDEL".
Större delen av marken i kvarteret uppläts 1866 av staden med dispositionsrätt till landstinget för uppförande av en "undervisningsanstalt för blinda och döfstumma". Förutom av den s k Nattmansjorden (ej att förväxla med Nattmannslyckan) och en fäladslott, bestod tomten av de "Östra lergrafvarne" . Redan på en karta 1799 finns området angivet som "Plan till lertägt för Staden" och ännu minner dammarna i dövstumskolans trädgård om den forna täktverksamheten.
Trädgårdsmästeriet köptes 1900 av handelsträdgårdsmästare J O Lindqvist och 1917 lät han uppföra en påkostad villa i rött handslaget tegel åt sig. Längs med Östervångsvägen styckade Lindqvist 1921-23 av ett antal tomter som bebyggdes med villor. I material och ofta formspråk anknyter de till hans egen villa. Genomgående är de av hög kvalité och den enhetliga raden avviker från det vid den här tiden vanliga villabyggandet. Avstyckningarna fick förmodligen finansiera det större växthus med sex längor som något år senare uppfördes på tomten nr 3. Växthuset ersattes 1966 av Sten Samuelsons stora betongvilla.








Skånska skolbyggnader
Skånska skolbyggnaderna byggdes i tegel i södra delen och i trä i norra delen av landskapet. Fasaderna berättar om byggnadernas funktion, bland annat kan man utläsa en skolsal genom de återkommande höga fönstren. I större skolbyggnader ägnades stor möda på utformningen av trapphusen, som ofta blev en gräns mellan pojkarnas och flickornas skolsalar. I städerna byggdes från 1860-talet och framåt stora så kallade kasernskolor med plats för upp mot 1500 elever. En bit in på 1900-talet försökte man lätta upp kasernskolornas väldiga byggnader genom paviljongbyggnader, och större regional särart förekom i skolarkitekturen. Förutom själva skolhuset kan andra byggnader höra till miljön, som dass, bostäder för lärare och vaktmästare, med mera. (Länsstyrelsen Skåne)
Dövstumskolan 

På förslag av häradshövdingen A Giertsson 1864 hade Malmöhus läns landsting beslutat att uppföra en anstalt för blinda och dövstumma barn och en kommitté tillsattes för att ta fram ett förslag. Då motsvarande fråga hade väckts även inom det andra skånelandstinget beslutades det att man skulle uppföra en gemensam anstalt, dock endast för dövstumma. Ett antal städer tillfrågades om de ville upplåta mark för ändamålet. Av en mening ur drätselkammarens utlåtande över förfrågan framgår det också varför man till slut valde att förlägga anstalten till Lund.
"Då det väl näppeligen af någon lärer bestridas att Staden Lunds hela existens och betydelse är i väsentlig mån beroende af de der förlagde undervisningsanstalter och då vid sådant förhållande Kommunen icke rimligtvis kan eller bör undandraga sig att efter måttet af sina krafter och tillgångar bidraga till dessa anstalters förkofran, utvidgning och fullständiggörande, samt då slutligen genom den nya läroanstalten, om vars inrättande fråga nu förekommit, utom den inverkan den i viss mån kan antagas komma att utöfva på ekonomiska förhållanden (...), äfven och företrädesvis för de medicinska studierna vid härvarande universitet fördelar skulle vinnas jemte det tillfälle bereddes för eleverna vid det här förlagda Folkskolelärare-Seminarium (...) att förskaffa sig kännedom om blindas och döfstummas undervisning, då anser sig Drätselkammaren böra tillstyrka...".
Marken uppläts enbart med nyttjanderätt och bestod bl a av stadens östra lergravar.
Skolan togs i bruk l september 1871 under det officiella namnet Skånes anstalt för döfstumma i Lund, vilket tidigare stod att läsa i gjutjärnsbokstäver på fasaden. Enligt reglementet var syftet: "att för yngre dövstumma, företrädesvis barn i skolåldern inom Malmöhus och Kristianstads län, bereda tillfälle till sådan undervisning att deras själskrafter väckas, utvecklas och bildas, att de vinna de insikter samt den färdighet i hantverk, slöjd eller konst, som sätter dem i stånd att sig själva försörja eller till sin försörjning bidraga, och att de uppfostras till kristliga och sedliga samhällsmedlemmar".
I början hade skolan 60-70 elever och var sexårig. Då lagen om allmän skolplikt för dövstumma antogs 1889 slogs skolan i Lund samman med den i Blekinge till Tredje dövstumskoldistriktet och skolgången blev åttaårig. Verksamheten förstatligades 1938 och Lund blev upptagningsskola för södra dövstumskoledistriktet. Efter krav från staten överlät staden då även äganderätten till marken, dock med förbehållet att den skulle återgå om verksamheten upphörde. Dövstumutbildningen anpassades 1965 till den vanliga grundskolan och skolan i Lund kom att omfatta låg- och mellanstadium. Samtidigt bytte den namn för att inte genom namnet särskilt utpeka eleverna. Under slutet av 60-talet och 70-talet fördes intensiva diskussioner om huruvida de dövstumma eleverna borde integreras i den vanliga skolan eller inte och det föreslogs även att dövstumskolan skulle flyttas till Malmö. Internatverksamheten på skolan upphörde 1973. På 80-talet stabiliserades läget för skolan vilket avspeglar sig i att byggnaden då rustades upp och moderniserades. Skolan har även kompletterats med ett högstadium.
Byggnaden är uppförd i grågult tegel i en medeltidsromantisk stil. Gesimsen är påkostad med profiltegel och en tandsnittsfris, samt därunder en rundbågsfris med dekorativa slutstenar. I övrigt är huvuddelen av byggnaden odekorerad och utsmyckningarna har koncentrerats till det förhöjda, framspringande mittpartiet i tre våningar. De stickbågiga fönsterna är rödmålade och indelade i fyra jämnstora lufter med vardera två rutor. En del av de ursprungliga fönsterna är ännu bevarade. Mittpartiet har på mellanvåningen höga, blyspröjsade fönster som markerar aulans läge medan de bägge andra våningarna har små rundbågade fönster, kopplade två och två, åtskilda av cementkolonner med tärningskapitäl. På mittpartiets tak en altan med dekorativt järnräcke mellan murpelare och rikt artikulerade hörntureller. Murad portal buren av cementpelare, även de med tärningskapitäl. Rödmålad, helfransk döbattangdörr med runda ornamentplattor, skulpterad överliggare och solfjäderformat överljusfönster. På baksidan två långa sidoflyglar som ger byggnaden en U-formad plan. Flyglarna avslutas med envåningsdelar inrymmande kök respektive gymnastiksal. Sadeltakets skifferbeklädnad byttes 1984 ut mot plåt.
Från byggnadstiden finns ett rikt arkivmaterial bevarat. I ett detaljerat kostnadsförslag finns allt specificerat från minsta beslag till den sista tunnan nöthår för fönstertätning. Det framgår även att de flesta dörrarna skulle ådras som ek och fönsterna utvändigt målas bruna. "Jerngallert" på takryggningen skulle strykas en gång med mönja och 2 ggr med oljefärg samt bronseras och förgyllas. Ur räkningarna kan man utläsa att huset uppfördes av byggmästare P C Sörensen och att tegel levererats från tegelbruket i Nordanå, F H Kockums tegelbruk i Bjärred (bl a ornamenttegel), och av tegelmästare Nils Jönsson i Lund.
Innanför entrén ligger trapphallen med en rikt utsirad gjutjärnstrappa, levererad av Kockums mekaniska verkstad, buren av pelare med korintiska kapitäl. "Huvudbyggnadens" bägge våningsplan upptogs ursprungligen av lektionssalar medan det i källaren fanns verkstäder för snickeri, skrädderi och skomakeri samt en slöjdsal och ett bostadsrum för gårdskarlen. Matsalen låg i bottenvåningen på den västra flygeln och där fanns även bostäder för husmodern och kökspersonalen. Föreståndarens bostad upptog större delen av bottenvåningen på den andra flygeln men där fanns även en lärarbostad. På andra våningen låg väl avskilda från varandra, längst ut i varsin flygel, pojkarnas respektive flickornas sovsal. För att upprätthålla ordningen låg en lärare- respektive lärarinnebostad precis utanför sovsalsdörrarna. Att pojkarnas sal låg i samma flygel som gymnastiksalen och flickornas i samma som köket var knappast någon tillfällighet. 2:or för gifta par på bottenvåningarna och 1:or för ensamstående på övervåningarna. En gemensamhetslokal inrymdes i den något mindre byggnaden i mitten. På Mittpartiet på andra våningen upptas av den välbevarade aulan, ursprungligen samlingssal för gudstjänst. Väggarna har en bröstningspanel och därovan en kvaderimiterande dekorationsmålning. Takmålning i form av ett schematiserat kassettak med två växelvis anbragta schablonmålningar i fälten. I vindsvåningen fanns endast två sjukrum. Vinden inreddes förmodligen 1938. Under 80-talet har flera smärre förändringar skett då lokalerna anpassats till moderna undervisningsmetoder, bl a har taken sänkts och ljuddämpats, men på flera ställen finns ännu äldre detaljer bevarade. På vinden är ett skolmuseum inrett. (Lunds bevarandeprogram)
Dövstumskolan anlades 1871 en bit utanför staden, den var ett internat för döva unga barn och ungdomar. Dess skolgård hade väl tilltagna ytor, där en damm och ett naturlikt bestånd tillsammans bildade en lummig parkkaraktär. Samtidigt var parken närmst skolbyggnaden mer ordnad, vilket bildade en intressant kontrast till den mer naturlika delen. Idéer om att barn och ungdomar skulle ha god tillgång till fysisk aktivitet och uppfostras genom trädgårdsodling utvecklades under andra hälften av 1800-talet. skolan var en av de institutionstyperna som utvecklades under denna tid, och hörde ihop med stadens bildningsprägel. 

Parken

Arkitekten

Trädgårdsmästare

På andra sidan Dalbyvägens allé byggdes 1905 i den sk ehrenbergska lyckan, Lunds fattigvårdsinrättning. Mårtenslund hette ursprungligen "Lunds Stads Fattigvårdsinrättning" , senare mildrat till "Försörjningshemmet"
Under arbetets gång upprättade stadsarkitekten A B Jakobsson ett par förslag i en medeltidsinfluerad tegelarkitektur. Ett betydligt mer påkostat förslag stod Malmös stadsarkitekt Salomon Sörensen för. Det slutliga förslaget upprättades dock av Jakobsson 1905 och samma år påbörjades bygget för att stå klart 1907.
Ute vid Dalbyvägen uppfördes en portvaktsstuga med två bostadslägenheter, vilket är det enda av husen som är bevarat. Till portvaktens uppgifter hörde att noggrant kontrollera de intagnas permissionssedlar, och att visitera dem vid återkomsten.
Huvudbyggnaden i rött maskinslaget tegel var i två våningar med hög källare och delvis inredd vind. Planen var T-formad. Fasaderna dekorerades enbart av ett par tegellister, men sin karaktär fick byggnaden genom fönstergrupperingen, vinkelställda gavelpartier och det något utdragna taket med många valmade gavelspetsar. Taksilhuetten livades av trapphustorn och vindflöjlar.  Längs Dalbyvägen uppfördes större, friliggande, mera representativa byggnader som byggdes för allmännyttiga ändamål på mark som ägdes av staden.


Östervångsskolans trädgård är en del av ett större grönbälte runt staden, vars tillkomst starades då stadens vallar rev under 1800-talet samtidigt som den moderna staden behövde mer plats. Ett grönt bälte planeras runt staden i enlighet med tiden planeringsideal och praktiska verklighet. Institiioner mm placerades utanför den gamla stadskärnan, hus i park, dessutom var det en tid av strytbyggen och filantropi och att placera sina byggnader i en omgivande parkmiljö ökade dels statusen dels bidrog man till invånarnas goda hälsa. Luften och grönskans hälsobringande effekter hade börjat uppmärksammas liksom att industrialismen och inflyttningen till staderna (även lilla Lund) medförde att många bodde eländigt, trångt, fattigt och mörkt. 
Längs Dalbyvägen uppfördes större, friliggande, mera representativa byggnader som byggdes för allmännyttiga ändamål på mark som ägdes av staden.
Botan
Mårtenslund
Gamla kyrkogården
Dalbyvägens allé, ståndsmässig entré till den växande staden?
Den parkliknande estetiken skulle kunna jämföras med Manillaskolan, som var den äldsta och största skolan för döva barn, anlagd 1864 på Djurgården i Stockholm (Kristenson, 2005, s. 176). Den hade liksom Dövstumskolan i Lund generösa ytor, där byggnaden ser ut att ha släppts ner i en lummig park. Placerad på en höjd hade skolan dessutom full utblick över Saltsjön och dess omkringliggande landskap (Kristenson, 2005, s. 176). Förutom att Manillaskolans lummiga omgivningar var förebild för skolor för döva barn är idealet för utemiljöns närmre innehåll oklar (Kristenson, 2005, s. 176).
Dövstumskolan
Anläggningen vid Dövstumskolan verkar ha använts flitigt av eleverna. Gamla elever berättar att dammarna under 1910-talet användes under de olika årstiderna för lekar, och backarna lektes i när snön låg på backen (Örlegård, 1997, s. 41-42). Eleverna skulle i alla väder vistas utomhus (Örlegård, 1997, s. 42). Skolan hade gott om odlingar. Längs utemiljöns östra del anlades odlingar som inramades av fruktträd i rektangulära ytor, enligt planritningen.
Fruktträden i Dövstumskolans trädgård med okänd upphovsman och årtal, som finns på Lunds landsarkiv. Edvard Wilhelm Berlings skrift från 1879 (s. 126) beskriver också Dövstumskolan som "omgifwen af en parkanläggning med tillstötande köksträdgård”, vilket indikerar att även en köksträdgård ska ha placerats i miljön, på okänd plats. I köksträdgården odlades till hushållet åtminstone grönsaker och rotfrukter (Örlegård, 1997, s. 18). År 1897 tillkom också en 500 m2 stor odlingsdel som innehöll bland annat blåbär och lingon, för att förbättra barnens kunskaper om skogsväxter (Örlegård, 1997, s. 89). En ligusterhäck ska ha omgärdat samma odling (Örlegård, 1997, s. 89).. 
På en planritning över skolgården från 1924 ritad av trädgårdsmästaren Oscar Ahlström syns en ny tennisplan inritad på den östra sidan där odlingarna fanns, vilket tyder på att odlingarna då började minska i storlek. Idag står ett flertal fruktträd med åldrat utseende i skolgårdens sydöstra hörn som spår från fruktodlingen, men förutom det finns inga andra delar av odlingarna kvar. En del av den östra sidan upptas fortfarande av en tennisbana, samt en fotbollsplan. Det framgår av besök på platsen att flertalet av de slingrande gångsystemen är idag igenlagda med gräs och en lekplats vid byggnadens baksida har satts upp. Den lummiga parkkaraktären är dock fortfarande framträdande. Sedan skolans elever flyttade till nya lokaler vid årsskiftet 2015/2016 planerar Lunds kommun i skrivande stund att bygga om och till Dövstumskolans lokaler för att rymma International School of Lund (Sjögren, 2016).
Helhet 
Dövstumskolan låg på en höjd, omgiven av en stor anläggning med parkkaraktär. Uttrycket har sannolikt varit sig likt sedan 1800-talets slut, eftersom miljön än idag upplevs som ett lummigt parkrum. En förändring är ju att parken har fått ett alltmer moget utseende med åren eftersom växterna har åldrats. Den mjuka karaktären kan bero på den stora andelen gräs och växter som har formats till ett naturlikt landskap, som ser ut att ha vuxit fram utan mänsklig påverkan. 
Parkmiljön innehöll från början bland annat en oregelbundet formad damm och en stor samling träd av olika arter utplacerade i ett kuperat landskap, medan skolhuset byggdes i gult tegel med rödmålade spröjsar, balustrader, hörntorn och fasaddetaljer som leder fantasin till borgarkitektur, kanske även med medeltida drag (Kristenson, 2005, s. 176). Byggnadens uttryck kan ha sin grund i den samtida trenden där dövskolors byggnadsstilar inte sällan inspirerades av just borgar (Kristenson, 2005, s. 171). 
Mittpartiet liknar tillbyggnaderna till Katedralskolan i Lund som ritades av Helgo Zettervall under 1860-talet, och det skånska teglet användes även där (Kristenson, 2005, s. 99-100). Kanske Zettervalls tillbyggnader inspirerade arkitekten Nielsen att ge Dövstumskolan en liknande karaktär. 
Vissa formella element fanns i parken: en cirkelformad rundel framför huvudentrén, en rak gång och allé som ledde från Dalbyvägen till huvudentrén och den rektangulära indelningen av fruktträdgården. Både rundeln vid byggnadens centrum och den allékantade gången finns kvar idag. Det fanns också geometriskt mjuka, mindre gångar i parken som var sammankopplade till skolhuset, vilket skilde utformningen nära byggnaden och dess periferi. 
Det är troligt att formgivaren använde sig av symmetri för att delvis koppla parken till skolhuset och skapa en enhetlig karaktär. En försvårande faktor för att skapa en helhet är dock att skolgården var, och är fortfarande, så stor, ca 45 000 m2, (stadskartan från 1878). I den mycket stora anläggningen försvagas kontakten till byggnaden ju längre bort man befinner sig.
Byggnaden är inte heller alltid synlig från alla håll i parken, och få siktlinjer öppnar upp mot skolhuset. De geometriska formerna bidrog till en formellare karaktär, vilket sannolikt användes för att utstråla pondus. Den höga placeringen kan troligen kopplas till mönsterplanen för folkskolors placering från 1865, som Kristenson (2005, s. 61) nämner. En annan bidragande faktor kan ha varit att man ville visa upp stadens nya institutionsbyggnad, som speglade en progressiv och modern hållning till undervisning och lärande. 
Dövstumskolan kunde knappast ha fått bättre förutsättningar genom att byggnaden i sig själv var hög, ca 15 meter, miljön låg i utkanten av staden och skymdes inte heller av annan bebyggelse. I och med att byggnaden låg på en höjd skapades en vacker vy för besökaren från den raka gången kantad av lindar upp till skolhuset med parkmiljön i förgrunden. Även det var ett sätt att förstärka byggnadens, och institutionens, status. 
Formspråk 
Dövstumskolans anläggning kan jämföras med den engelska parken, vars karaktär utvecklades i Sverige under den senare delen av 1700-talet in på 1800-talet (Olausson, 1993, s. 177, 191). Trenden som spreds från England förespråkade generöst rymliga parker som helst skulle vara kopior av den vilda, orörda naturen, med ängar, kullar, sjöar och stora träd (Hobhouse, 2004, s. 218). 
Dövskolans park var på flera sätt naturlik och hade likheter med den engelska parkens karaktär. Nolin (1999, s. 88) menar dock att platser anlagda under 1800-talet som skulle likna den engelska parken egentligen inte var särskilt lika de ursprungliga, ”riktiga” engelska parkerna som hade anlagts tidigare, eftersom de oftast blandade in formella inslag (Nolin, 1999, s. 88). Det stämmer även in på Dövstumskolans parkmiljö som ju både var naturlik med böljande terräng, vatteninslag och oregelbundet planterade solitärer, men där samtidigt till exempel gångarna och vissa av buskbestånden hade anlagts i symmetriska mönster. 
År 1874 kom den nya byggnadsstadgan som förordade rymliga, ljusa, omväxlande utemiljöer i svenska städer (Nolin, 1999, s. 65). Dövstumskolans anläggning innehöll flera delar som följde stadsstadgan, trots att anläggningen uppfördes redan 1871. Det kan förklaras med att när stadgan tillkom hade redan många parkmiljöer hunnit anläggas som byggde på dessa nämnda egenskaper (Nolin, 1999, s. 65). På 1860-talet började Jean-Charles-Adolphe Alphands omfattande parkprojekt i Paris ta form samt Albert Lindhagens nya stadsplan för Stockholm, den så kallade Lindhagenplanen (Nolin, 1999, s. 61). 
Dövstumskolan var ju inte till för allmänheten, vilket gör det intressant att parken ändå innehöll många av kvaliteterna som städernas parkrum helst skulle innehålla. Kanske ansåg formgivaren att platsen skulle utformas efter den nya stadsstadgans modell för att barnen skulle få leka i en så hälsosam utemiljö som möjligt. Sannolikt anpassades omgivningarna med hänsyn till att de tillhörde en internatskola där barnen spenderade mer tid än på en vanlig skola: det ansågs lämpligt att parkmiljön var rymlig och naturlik för att barnen skulle ha mycket yta att leka på och kunna hitta egna vrår, både under och utanför skoltid. 
Kanske berodde också det stora antalet växtarter på att barnen skulle lära sig urskilja olika arter. Ett framträdande inslag på Dövstumskolans skolgård var höjdskillnaderna som skapade olikformade skålningar. Dessa är inritade på stadskartan från 1878 och finns kvar även idag. Den norra sidan av skolgården var relativt plan, men den södra sidan var desto mer modulerad. Troligen var marken redan innan tomten anlades av skolan sluttande eller på annat sätt ojämn, eftersom hela stadsdelen norr om Dalbyvägen sluttar söderut. Antingen anlades nya höjdskillnader utefter hur formgivaren ville ha det, eller så lät man de redan befintliga höjdskillnaderna bestå när skolgården skulle anläggas. Det är svårt att avgöra om formerna ser ut som de gör av en slump eller om de frammodulerades avsiktligt. 
Skoltomten hade tre ingångar; en sydlig, östlig och västlig. Uppgifter om avgränsningar har inte påträffats, förutom att hagtornshäckar sattes i tomtkanterna (Örlegård, 1997, s. 18). Tomten kantas idag av många träd som ser ut att ha växt på platsen åtminstone sedan senare hälften av 1800-talet. Det föranleder slutsatsen att det förutom hagtorn planterades trädrader runt skolan. Troligen hade häckarna både funktionen att förhindra att de mindre eleverna skulle tappa bort sig utanför skolan och att samtidigt göra det svårare för obehöriga att ta sig in i området. 
Växtmaterial 
Anläggningen innehåll ursprungligen ett stort antal växtarter, främst lignoser. Merparten av träden som växer där idag ser ut att vara gamla nog för att ha kunnat planteras i samband med anläggandet av skolgården på 1870-talet. Vissa individer kan antas ha växt på platsen redan innan skolgården anlades, eftersom somliga har stammar som är mycket kraftiga, vissa mäter 4-5 meter i omkrets. Växtlistor har inte påträffats, vilket gör att sammansättningen av örtartade växter och buskar, inte har varit möjligt att säkerställa. Ett äldre fotografi taget mellan 1871 och 1906 visar dock en enkel rosplantering framför byggnadens mitt. Som tidigare nämnt var rosor vanligt förekommande växtmaterial på 1800-talet, och fungerade bra som ett utmärkande inslag i parkmiljön nära byggnaden (Nolin, 1999, s. 116). 
Nära skolbyggnadens västra flygel växer idag bland annat ek, troligen skogsek, Quercus robur, hästkastanj, Aesculus hippocastanum, balsampoppel, Populus balamifera, bok, Fagus sylvatica, lönn, Acer platanoides, lind, Tilia, och rönn, Sorbus aucuparia. På skolbyggnadens framsida står bland annat ek, poppel, hästkastanj, bok, lind, syrén, Syringa vulgaris, körsbär, Prunus och brokbladig tysklönn, Acer pseudoplatanus ’Leopoldii’. Den sistnämnda kan med sitt avvikande bladverk ofta hittas i äldre parkmiljöer i Sverige (Sjöman & Slagstedt, 2015, s. 59), vilket tyder på att den sattes vid den ursprungliga anläggningen av parken. 
Runt dammarna växer hästkastanj, lönn, klibbal, Alnus glutinosa, pil, Salix, parkrhododendron, Rhododendron. Vid den östra sidan växer poppel, bok, ek, hästkastanj, körsbär, hagtorn, Crataegus monogyna, tuja, Thuja och blodbok, Fagus sylvatica ’Atropunicea’. På norra sidan finns pil, ek, lönn, hästkastanj, körsbär, parkrhododendron, syren, lind, bok, fläder, Sambucus nigra, idegran, Taxus och tall, Pinus. 
Längs med Dalbyvägen växer idag björk, Betula, och hästkastanj i varierande åldrar. Det är osäkert om det sattes en trädrad med blandade arter vid planteringen av skolgården eller om de har tillkommit senare. Allén som leder upp till byggnaden från Dalbyvägen var lind, troligen parklind, Tilia x europaea, där merparten av individerna ser ut att ha planterats då skolgården anlades utifrån deras mogna utseende idag. En stor del av lignoserna som har påträffats vid besök på platsen är inhemska arter såsom lönn, lind och al. Inblandningen av arter med mer exotiskt uttryck, såsom brokbladig tysklönn, blodbok och parkrhododendon, gav parkmiljön en lekfull karaktär. Arterna var både lövfällande trädarter och barrträd, liksom städsegröna och lövfällande buskar. 
Odlingarna inramades av en stor mängd olika fruktträd, som visas på planritningen över Fruktträden i Dövstumskolans trädgård, kan ha innehållit olika typer av växter utifrån Eneroths lära om skolträdgårdars odlingar. Den varierade sammansättningen tyder på att någon med stor kunskap och intresse har valt växtmaterialet på platsen, till exempel den dåvarande stadsträdgårdsmästaren. Användandet av en stor blandning växtmaterial går helt i linje med dåtidens utveckling inom landskapsarkitektur, vilket visar att denna parkmiljö låg helt rätt i tiden. En offentlig park skulle enligt Daniel Müller: ”erbjuda de promenerande såväl skuggiga alléer där man kunde se och synas som slingrande gångvägar och lövsalar där den som så önskade kunde söka ensamhet och lugn” (Nolin, 1999, s. 104). 
